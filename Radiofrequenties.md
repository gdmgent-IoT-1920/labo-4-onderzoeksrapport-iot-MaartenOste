# Radiofrequenties

## Radiogolven
Een radiogolf, ook radiofrequente (RF) straling genoemd, is een golf in de vorm van elektromagnetische straling met golflengten uiteenlopend van ruwweg 100 kilometer tot één millimeter, dus in het frequentiegebied van ongeveer 3 kHz tot ongeveer 300 GHz. Radiogolven worden gebruikt in de communicatietechniek om informatie over te brengen van een radiozender naar een of meer ontvangers. Radiogolven zijn ontdekt door Heinrich Rudolf Hertz in 1886.

Om bij een elektromagnetische golf van een bepaalde golflengte de corresponderende frequentie te bepalen wordt volgende formule gebruikt (met f = frequentie, l = golflengte en C = lichtsnelheid = 300 000 000 m/s)

***f = C / l***

De zender zendt via een antenne, al dan niet gericht, de radiogolven uit, die na voortplanting door de ruimte opgevangen worden door de antenne van de ontvanger. De radiogolf dient daarbij als drager voor de te zenden informatie, die als variatie in de amplitude (AM) of in de frequentie (FM) aanwezig is. Door de in de radiogolf aanwezige informatie is de golf niet precies van één bepaalde frequentie, maar bestrijkt een zeker gebied, een frequentieband genaamd, rondom de frequentie van de draaggolf.

De verzonden informatie betreft spraak, muziek, televisiebeelden en andersoortige data.

Vroeger onderscheidde men bij radio-uitzendingen vooral de lange, midden- en korte golf. Tegenwoordig beslaan de voor communicatie gebruikte radiogolven een veel groter deel van het elektromagnetische spectrum; met name zijn veel golven korter dan "korte golf".

### Enkele toepassingen van radiogolven

- Radio-omroep (en ook televisie)
- Communicatie tussen zendamateurs
- Mobiele telefoons
- Positiebepaling met GPS, DECCA enz.
- Communicatie met schepen en vliegtuigen
- Communicatie met ruimteschepen, satellieten en ruimtesondes.
- Communicatie tussen hulpdiensten (brandweer, politie enz.) en openbaar vervoer

## Amplitudemodulatie (AM)

Amplitudemodulatie, kortweg AM genoemd, is een vorm van modulatie waarbij de amplitude van een signaal wordt gevarieerd om het geluidssignaal of andere informatie door te geven. Meestal is het signaal de draaggolf van een radiozender waarvan de amplitude in het ritme van het over te brengen geluid gemoduleerd is.

Bij AM wordt het opgewekte hoogfrequent signaal (met een vaste werkfrequentie), een draaggolf, door het bronsignaal voortdurend in amplitude (of sterkte) gemoduleerd. Als het audiosignaal positief is, wordt de amplitude iets vergroot; bij een negatief signaal wordt de amplitude van de draaggolf iets verlaagd. De mate waarin de draaggolf het bronsignaal volgt, heet de modulatiediepte. De modulatiediepte wordt uitgedrukt in procenten van de ongemoduleerde draaggolf.

AM is erg gevoelig voor stoorsignalen met een pulsvorm, zoals bliksem. Daardoor hoort men geknetter in het ontvangen signaal. AM wordt onder andere toegepast bij televisie (voor het beeldsignaal; het geluid is meestal in FM) en in het radioverkeer in de luchtvaart (vanwege de veiligheid: AM-signalen verdringen elkaar niet).

AM heeft het voordeel van een relatief kleine bandbreedte, een vereiste voor communicatie op frequentiebanden onder ongeveer 26 MHz, zoals de lange golf, de middengolf en de korte golf. Daarnaast is voor de luchtvaart van belang dat twee stations die door elkaar uitzenden samen te horen zijn. Bij FM is dit niet zo: men hoort òf het sterkste station of, als beide signalen bijna even sterk zijn, alleen een fluittoon.

![AM](/assets/Amplitudemodulatie.jpg "AM")

## Frequentiemodulatie (FM)

Frequentiemodulatie is net als amplitudemodulatie één van de vormen van modulatie die men kan toepassen om informatie over te brengen via bijvoorbeeld een radioverbinding door op de frequentie van een draaggolf relatief kleine modulaties aan te brengen die evenredig zijn met het bronsignaal, dat bijvoorbeeld een spraaksignaal kan zijn (audio). 

De radiopionier Edwin Armstrong is de uitvinder van deze vorm van modulatie, die een betere ontvangst levert dan de klassieke amplitudemodulatie (AM). Daar staat wel tegenover dat een FM-signaal bij een gegeven bronsignaal in het algemeen, afhankelijk van de modulatie-index, veel meer bandbreedte nodig heeft dan een AM-signaal. Alle analoge videorecorders maken gebruik van smalbandige FM-modulatie om het videosignaal op de band vast te leggen.

Bij FM zorgt een bronsignaal (bijvoorbeeld audio) ervoor dat de frequentie van de draaggolf f<sub>0</sub> wordt gevarieerd als functie van de momentane waarde van het bronsignaal y<sub>t</sub>. Als het bronsignaal een positieve waarde heeft, wordt de frequentie iets verhoogd en bij een negatieve waarde wordt de frequentie van de draaggolf iets verlaagd.

![FM](/assets/Frequentiemodulatie.jpg "FM")

## AM vs FM

|                | AM                                                                               | FM                                                                               |
|----------------|----------------------------------------------------------------------------------|----------------------------------------------------------------------------------|
| Ontdekt rond   | 1870                                                                             | 1930                                                                             |
| modulatie door | De amplitude van de  draaggolf aan te passen op basis van de door te  geven data | De amplitude van de  draaggolf aan te passen op basis van de door te  geven data |
| Voordelen      | - Groter bereik <br>- Kleinere bandbreedte   <br>=> meer zenders mogelijk                | - Minder gevoelig voor   ruis <br>- Betere geluidskwaliteit                          |

## DAB

Digital Audio Broadcasting is een Europees systeem dat sinds 1993 gedigitaliseerde radio-uitzendingen mogelijk maakt, als alternatief voor analoge radiosignalen.

DAB maakt een storingsvrije ontvangst mogelijk, waarbij bovendien meer zenders mogelijk zijn. Dit kan een oplossing bieden voor capaciteitsproblemen op de FM-band. Bovendien is het mogelijk om tijdens de uitzendingen meer randinformatie door te sturen en (voor de luisteraars) de radioreclames weg te filteren.

Een nadeel van DAB is dat de luisteraar de digitale radioprogramma's alleen kan ontvangen met een speciaal, duurder, DAB-radiotoestel. Massaproductie moet de prijs gaan drukken, maar huidige ontvangers zijn nog duurder dan analoge ontvangers. Op termijn zou DAB de uitzendingen van de FM-band kunnen vervangen.

De belangrijkste technologieën waarvan DAB gebruikmaakt zijn MPEG1, Layer 2, COFDM (Coded OFDM), MPEG 4/AAC+-codering, en Unequal Error Protection (UEP).

Verschillende radiozenders worden gebundeld in één multiplex en samen uitgezonden op één frequentie. De radio-ontvanger splitst dit signaal weer op in de verschillende stations.

DAB werkt bovendien met een Single-Frequency Network waardoor meerdere zendantennes in een land dezelfde frequentie gebruiken voor dezelfde multiplex, zonder last te hebben van interferentie bij overlappende signalen. Bij FM moeten sommige regio's bepaalde frequenties vrij houden omdat een zender in een naburige regio deze al gebruikt. Bij DAB is overlappende ontvangst juist een voordeel. Een radio kan een zwak signaal van meerdere verschillende zendantennes ontvangen en daar een beter signaal uit samenstellen.

## DAB+

Na de ervaringen en kritiek op de oorspronkelijke versie van DAB in de pionierslanden is in 2005 de Technical Committee van WorldDMB gevraagd te studeren op verbeteringen. Een opgewaardeerde versie, met de naam DAB+, is door WorldDMB (vaststeller van DAB-standaarden) in 2007 gepubliceerd. De basis is onveranderd, er wordt nog steeds gebruikgemaakt van multiplexen en een Single-Frequency Network maar in plaats van MPEG1, Layer 2 wordt gebruikgemaakt van de MPEG 4/AAC+-codering, waardoor op veel lagere bitrates al een goede geluidskwaliteit gehaald kan worden. Daarnaast is de foutcorrectie dankzij het gebruik van Reed-Solomon verbeterd, zodat ook bij mindere ontvangst een betere geluidskwaliteit gegarandeerd kan worden. Door de fors hogere efficiëntie van AAC+ kunnen aanzienlijk meer radiozenders gebruikmaken van dezelfde frequentieruimte in vergelijking met de oude DAB-standaard. Praktijktests in Australië suggereren dat DAB+ ongeveer driemaal zo efficiënt is als DAB.

Oudere DAB-ontvangers zijn niet in staat om DAB+ te decoderen, nieuwe DAB+-ontvangers kunnen beide standaarden aan. Hierdoor zal de oude DAB-standaard in het Verenigd Koninkrijk, waar al relatief veel DAB-ontvangers verkocht zijn, niet snel door DAB+ vervangen worden.  DAB+ is inmiddels in onder andere België, Duitsland, Oostenrijk, Zwitserland, Italië, Denemarken, Noorwegen, Nederland, Engeland en Frankrijk. In onder andere Denemarken en Noorwegen zijn migratietrajecten van DAB naar DAB+ gestart.

Een migratie van DAB naar DAB+ is betrekkelijk eenvoudig. Bestaande DAB-infrastructuur is te gebruiken voor DAB+-uitzendingen en DAB+- en DAB-stations kunnen naast elkaar worden uitgezonden. Oudere DAB-radio’s negeren het DAB+-signaal, modernere radio’s die beide kunnen ontvangen zullen de voorkeur geven aan het DAB+-signaal. In sommige landen worden dezelfde zenders daarom in zowel DAB (voor luisteraars met oudere ontvangers) als DAB+ (in hogere kwaliteit) uitgezonden.

Aangezien voorgaande uitleg zeer technisch was, hier even een opsomming van de belangrijkste voordelen:

- Veel meer beschikbare radiozenders, dus grotere keuze voor de luisteraar. In de toekomst kunnen er gemakkelijk nog extra zenders bijkomen.
- Digitale geluidskwaliteit.
- Je favoriete zender is makkelijk terug te vinden. Een DAB+ radio zoekt automatisch alle radiozenders die beschikbaar zijn. Daarna kan je de zenders heel gemakkelijk zoeken op naam i.p.v. frequentie.
- Radiozenders kunnen extra informatie meesturen naar het DAB+ toestel; op je display verschijnt er bijvoorbeeld artiesteninformatie, weerbericht, verkeersinfo, nieuws,…
- DAB+ is een milieubewuste oplossing. De zenders verbruiken minder energie dan de FM-zenders.

## Bronnen

[Wikipedia - Radiogolf](https://nl.wikipedia.org/wiki/Radiogolf)

[Wikipedia - Amplitudemodulatie](https://nl.wikipedia.org/wiki/Amplitudemodulatie)

[Wikipedia - Frequentiemodulatie](https://nl.wikipedia.org/wiki/Frequentiemodulatie)

[Marketingtermen - FM](https://www.marketingtermen.nl/begrip/fm)

[NASA - What are radio waves](https://www.nasa.gov/directorates/heo/scan/communications/outreach/funfacts/txt_radio_spectrum.html)

[Diffen - AM vs FM](https://www.diffen.com/difference/AM_vs_FM)

[Wikipedia - Digital Audio Broadcasting](https://nl.wikipedia.org/wiki/Digital_Audio_Broadcasting)

[Dabplus - DAB](https://www.dabplus.be/nl/)
